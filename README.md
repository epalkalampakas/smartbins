Smart bins with arduino and sensors

Η πρόταση που στοχεύουμε να υλοποιήσουμε αφορά σχεδίαση και κατασκευή έξυπνων κάδων απορριμμάτων με τεχνολογίες ρομποτικής και IoT (Internet of Things). Η διαφορά σε σχέση με άλλες παρόμοιες απλές υλοποιήσεις, είναι ότι η κατασκευή θα περιλαμβάνει μόνιμη εγκατάσταση με 4 μεγάλους έξυπνους κάδους τοποθετημένους σε σταθερή βάση στον διάδρομο του σχολείου, με εξωτερικό προστατευτικό κέλυφος από λαμαρίνα, αισθητήρες απόστασης και μηχανισμό για αυτόματα ανοιγόμενο καπάκι όταν αντιλαμβάνεται κίνηση σε κοντινή απόσταση, αισθητήρες που ανάλογα με το ύψος της στάθμης των απορριμμάτων θα παρέχουν πληροφορίες για το πόσο γεμάτοι είναι, διασύνδεση με το διαδίκτυο μέσω ειδικών module wifi. 

Οι 4 κάδοι θα δέχονται υλικά ανακύκλωσης (χαρτί, πλαστικό, γυαλί, μέταλλο). Θα χρησιμοποιηθεί τεχνολογία ρομποτικής Arduino, μηχανισμοί κίνησης που θα συνδέονται με τους αισθητήρες απόστασης για αυτόματο άνοιγμα και αισθητήρες που θα τοποθετηθούν σε κατάλληλα σημεία. Ο αισθητήρας και ο κινητήρας ελέγχονται από arduino, το οποίο θα τροφοδοτείται μόνιμα με ρεύμα και θα συνδέεται με wifi module, για να αποστέλλονται συνεχώς δεδομένα για την κατάσταση των κάδων (Internet Of Things). Οι πληροφορίες για το ύψος της στάθμης θα απεικονίζονται σε ειδικές μικρές ψηφιακές οθόνες lcd που θα είναι ενσωματωμένες στην μεταλλική βάση κάθε κάδου. 

Επίσης όλα τα δεδομένα θα εισάγονται σε δικτυακό τόπο, όπου σε κατάλληλο dashboard θα απεικονίζονται σε γραφική μορφή πληροφορίες για την κατάσταση των κάδων (γεμάτοι, κάτω από την μέση, πάνω από τη μέση κλπ) καθώς και στατιστικά για τα υλικά ανακύκλωσης, όπως πχ η ποσότητα των υλικών που ανακυκλώνει το σχολείο μας, με βάση το ειδικό βάρος κάθε υλικού (χαρτί, γυαλί, πλαστικό) και το πλήθος των γεμισμάτων που έχει κάνει κάθε κάδος.
